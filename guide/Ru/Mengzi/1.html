<!DOCTYPE html>
<html lang="en-US">
  <head>
    <meta charset="utf-8">
    <meta name="viewport" content="width=device-width,initial-scale=1">
    <title>1 Liang Hui Wang | Xue</title>
    <meta name="description" content="Learning must never cease">
    
    
    <link rel="preload" href="/assets/css/0.styles.5203916d.css" as="style"><link rel="preload" href="/assets/js/app.5cf98e61.js" as="script"><link rel="preload" href="/assets/js/2.a765d341.js" as="script"><link rel="preload" href="/assets/js/13.ff08e1f4.js" as="script"><link rel="prefetch" href="/assets/js/10.19528d42.js"><link rel="prefetch" href="/assets/js/11.1e315334.js"><link rel="prefetch" href="/assets/js/12.68d59f54.js"><link rel="prefetch" href="/assets/js/14.6685d57a.js"><link rel="prefetch" href="/assets/js/15.5a865a5b.js"><link rel="prefetch" href="/assets/js/16.2bf338ba.js"><link rel="prefetch" href="/assets/js/17.71eb1678.js"><link rel="prefetch" href="/assets/js/18.1fe3b5ee.js"><link rel="prefetch" href="/assets/js/19.ff3ad037.js"><link rel="prefetch" href="/assets/js/3.c182fef4.js"><link rel="prefetch" href="/assets/js/4.1c2c21e4.js"><link rel="prefetch" href="/assets/js/5.c6699dc8.js"><link rel="prefetch" href="/assets/js/6.62940b3e.js"><link rel="prefetch" href="/assets/js/7.2c0acbe9.js"><link rel="prefetch" href="/assets/js/8.89fce7c0.js"><link rel="prefetch" href="/assets/js/9.887e65b2.js">
    <link rel="stylesheet" href="/assets/css/0.styles.5203916d.css">
  </head>
  <body>
    <div id="app" data-server-rendered="true"><div class="theme-container"><header class="navbar"><div class="sidebar-button"><svg xmlns="http://www.w3.org/2000/svg" aria-hidden="true" role="img" viewBox="0 0 448 512" class="icon"><path fill="currentColor" d="M436 124H12c-6.627 0-12-5.373-12-12V80c0-6.627 5.373-12 12-12h424c6.627 0 12 5.373 12 12v32c0 6.627-5.373 12-12 12zm0 160H12c-6.627 0-12-5.373-12-12v-32c0-6.627 5.373-12 12-12h424c6.627 0 12 5.373 12 12v32c0 6.627-5.373 12-12 12zm0 160H12c-6.627 0-12-5.373-12-12v-32c0-6.627 5.373-12 12-12h424c6.627 0 12 5.373 12 12v32c0 6.627-5.373 12-12 12z"></path></svg></div> <a href="/" class="home-link router-link-active"><!----> <span class="site-name">Xue</span></a> <div class="links"><div class="search-box"><input aria-label="Search" autocomplete="off" spellcheck="false" value=""> <!----></div> <nav class="nav-links can-hide"><div class="nav-item"><a href="/" class="nav-link">Home</a></div><div class="nav-item"><a href="/guide/" class="nav-link router-link-active">Guide</a></div> <!----></nav></div></header> <div class="sidebar-mask"></div> <aside class="sidebar"><nav class="nav-links"><div class="nav-item"><a href="/" class="nav-link">Home</a></div><div class="nav-item"><a href="/guide/" class="nav-link router-link-active">Guide</a></div> <!----></nav>  <ul class="sidebar-links"><li><a href="/guide/" class="sidebar-link">Guide</a></li><li><section class="sidebar-group collapsable depth-0"><p class="sidebar-heading"><span>Ru</span> <span class="arrow right"></span></p> <!----></section></li><li><section class="sidebar-group collapsable depth-0"><p class="sidebar-heading"><span>Fa</span> <span class="arrow right"></span></p> <!----></section></li><li><section class="sidebar-group collapsable depth-0"><p class="sidebar-heading"><span>Dao</span> <span class="arrow right"></span></p> <!----></section></li></ul> </aside> <main class="page"> <div class="theme-default-content content__default"><h1 id="_1-liang-hui-wang"><a href="#_1-liang-hui-wang" aria-hidden="true" class="header-anchor">#</a> 1 Liang Hui Wang</h1> <p>孟子見梁惠王。王曰：「叟不逺千里而來，亦將有以利吾國乎？」</p> <p>孟子對曰：「王何必曰利？亦有仁義而已矣。王曰何以利吾國？大夫曰何以利吾家？士庶人曰何以利吾身？上下交征利，而國危矣。萬乘之國，弒其君者，必千乘之家；千乘之國，弒其君者，必百乘之家。萬取千焉，千取百焉，不為不多矣。茍為後義而先利，不奪不饜。未有仁而遺其親者也；未有義而後其君者也。王亦曰仁義而已矣，何必曰利？」</p> <p>孟子見梁惠王，王立於沼上，顧鴻鴈麋鹿曰：「賢者亦樂此乎？」</p> <p>孟子對曰：「賢者而後樂此；不賢者，雖有此，不樂也。詩云：『經始靈臺，經之營之。庶民攻之，不日成之。經始勿亟，庶民子來。王在靈囿；麀鹿攸伏。麀鹿濯濯，白鳥鶴鶴。王在靈沼，於牣魚躍。』文王以民力為臺為沼，而民歡樂之，謂其臺曰靈臺，謂其沼曰靈沼；樂其有麋鹿魚鼈。古之人與民偕樂，故能樂也。湯誓曰：『時日害喪？予及女皆亡。』民欲與之皆亡，雖有臺池鳥獸，豈能獨樂哉？」</p> <p>梁惠王曰：「寡人之於國也，盡心焉耳矣。河內凶，則移其民於河東，移其粟於河內；河東凶，亦然。察鄰國之政，無如寡人之用心者。鄰國之民不加少，寡人之民不加多，何也？」</p> <p>孟子對曰：「王好戰，請以戰喻：填然鼓之，兵刃既接，棄甲曳兵而走，或百步而後止，或五十步而後止。以五十步笑百步，則何如？」</p> <p>曰：「不可，直不百步耳，是亦走也。」</p> <p>曰：「王如知此，則無望民之多於鄰國也。不違農時，穀不可勝食也；數罟不入洿池，魚鼈不可勝食也。斧斤以時入山林，材木不可勝用也。穀與魚鼈不可勝食，材木不可勝用，是使民養生喪死無憾也。養生喪死無憾，王道之始也。五畝之宅，樹之以桑，五十者可以衣帛矣！雞豚狗彘之畜，無失其時，七十者可以食肉矣！百畝之田，勿奪其時，數口之家可以無饑矣！謹庠序之教，申之以孝悌之義，頒白者不負戴於道路矣。七十者衣帛食肉，黎民不饑不寒，然而不王者，未之有也。狗彘食人食而不知檢；塗有餓莩而不知發。人死，則曰：『非我也，歲也。』是何異於刺人而殺之，曰『非我也，兵也。』王無罪歲，斯天下之民至焉。」</p> <p>梁惠王曰：「寡人願安承教。」</p> <p>孟子對曰：「殺人以挺與刃，有以異乎？」</p> <p>曰：「無以異也。」</p> <p>「以刃與政，有以異乎？」</p> <p>曰：「無以異也。」</p> <p>曰：「庖有肥肉，廐有肥馬，民有飢色，野有餓莩，此率獸而食人也。獸相食，且人惡之；為民父母，行政不免於率獸而食人，惡在其為民父母也？仲尼曰：『始作俑者，其無後乎！』為其象人而用之也。如之何其使斯民飢而死也？」</p> <p>梁惠王曰：「晉國，天下莫強焉，叟之所知也。及寡人之身，東敗於齊，長子死焉；西喪地於秦七百里；南辱於楚。寡人恥之，願比死者壹洒之。如之何則可？」</p> <p>孟子對曰：「地方百里，而可以王。王如施仁政於民，省刑罰，薄稅斂，深耕易耨；壯者以暇日修其孝悌忠信，入以事其父兄，出以事其長上，可使制梃以撻秦楚之堅甲利兵矣。彼奪其民時，使不得耕耨，以養其父母；父母凍餓，兄弟妻子離散。彼陷溺其民，王往而征之，夫誰與王敵？故曰『仁者無敵』。王請勿疑。」</p> <p>孟子見梁襄王。出，語人曰：「望之不似人君，就之而不見所畏焉。卒然問曰：『天下惡乎定？』吾對曰：『定于一。』『孰能一之？』對曰：『不嗜殺人者能一之。』『孰能與之？』對曰：『天下莫不與也。王知夫苗乎？七、八月之間旱，則苗槁矣。天油然作雲，沛然下雨，則苗浡然興之矣。其如是，孰能禦之？今夫天下之人牧，未有不嗜殺人者也；如有不嗜殺人者，則天下之民皆引領而望之矣。誠如是也，民歸之由水之就下沛然，誰能禦之？』」</p> <p>齊宣王問曰：「齊桓、晉文之事，可得聞乎？」</p> <p>孟子對曰：「仲尼之徒無道桓、文之事者，是以後世無傳焉，臣未之聞也。無以，則王乎？」</p> <p>曰：「德何如，則可以王矣？」</p> <p>曰：「保民而王，莫之能禦也。」</p> <p>曰：「若寡人者，可以保民乎哉？」</p> <p>曰：「可。」</p> <p>曰：「何由知吾可也？」</p> <p>曰：「臣聞之胡齕曰：『王坐於堂上，有牽牛而過堂下者。王見之曰：「牛何之？」對曰：「將以釁鍾。」王曰：「舍之！吾不忍其觳觫，若無罪而就死地。」對曰：「然則廢釁鍾與？」曰：「何可廢也？以羊易之。」不識有諸？」</p> <p>曰：「有之。」</p> <p>曰：「是心足以王矣。百姓皆以王為愛也；臣固知王之不忍也。」</p> <p>王曰：「然。誠有百姓者，齊國雖褊小，吾何愛一牛？即不忍其觳觫，若無罪而就死地，故以羊易之也。」</p> <p>曰：「王無異於百姓之以王為愛也。以小易大，彼惡知之？王若隱其無罪而就死地，則牛羊何擇焉？」</p> <p>王笑曰：「是誠何心哉？我非愛其財而易之以羊也。宜乎百姓之謂我愛也！」</p> <p>曰：「無傷也，是乃仁術也。見牛未見羊也。君子之於禽獸也，見其生，不忍見其死；聞其聲，不忍食其肉。是以君子逺庖廚也。」</p> <p>王說，曰：「詩云：『他人有心，予忖度之』，夫子之謂也。夫我乃行之，反而求之，不得吾心；夫子言之，於我心有戚戚焉。此心之所以合於王者，何也？」</p> <p>曰：「有復於王者曰：吾力足以舉百鈞，而不足以舉一羽；明足以察秋毫之末，而不見輿薪。則王許之乎？」</p> <p>曰：「否！」</p> <p>「今恩足以及禽獸，而功不至於百姓者，獨何與？然則一羽之不舉，為不用力焉；輿薪之不見，為不用明焉；百姓之不見保，為不用恩焉。故王之不王，不為也。非不能也。」</p> <p>曰：「不為者與不能者之形何以異？」</p> <p>曰：「挾太山以超北海，語人曰：『我不能』，是誠不能也。為長者折枝，語人曰：『我不能』，是不為也，非不能也。故王之不王，非挾太山以超北海之類也；王之不王，是折枝之類也。老吾老以及人之老，幼吾幼以及人之幼，天下可運於掌。詩云：『刑于寡妻，至于兄弟，以御于家邦』，言舉斯心加諸彼而已。故推恩足以保四海，不推恩無以保妻子。古之人所以大過人者無他焉，善推其所為而已矣。今恩足以及禽獸，而功不至於百姓者，獨何與？權，然後知輕重；度，然後知長短。物皆然，心為甚。王請度之！抑王興甲兵，危士臣，構怨於諸侯，然後快於心與？」</p> <p>王曰：「否。吾何快於是？將以求吾所大欲也。」</p> <p>曰：「王之所大欲，可得聞與？」王笑而不言。</p> <p>曰：「為肥甘不足於口與？輕煖不足於體與？抑為采色不足視於目與？聲音不足聽於耳與？便嬖不足使令於前與？王之諸臣皆足以供之，而王豈為是哉？」</p> <p>曰：「否，吾不為是也！」</p> <p>曰：「然則王之所大欲可知已。欲辟土地，朝秦、楚，莅中國而撫四夷也。以若所為，求若所欲，猶緣木而求魚也。」</p> <p>王曰：「若是其甚與？」</p> <p>曰：「殆有甚焉。緣木求魚，雖不得魚，無後災；以若所為，求若所欲，盡心力而為之，後必有災。」</p> <p>曰：「可得聞與？」</p> <p>曰：「鄒人與楚人戰，則王以為孰勝？」</p> <p>曰：「楚人勝。」</p> <p>曰：「然則小固不可以敵大，寡固不可以敵衆，弱固不可以敵強。海內之地，方千里者九，齊集有其一；以一服八，何以異於鄒敵楚哉？蓋亦反其本矣。今王發政施仁，使天下仕者皆欲立於王之朝，耕者皆欲耕於王之野，商賈皆欲藏於王之市，行旅皆欲出於王之塗，天下之欲疾其君者，皆欲赴愬於王。其若是，孰能禦之？」</p> <p>王曰：「吾惽，不能進於是矣。願夫子輔吾志，明以教我。我雖不敏，請甞試之。」</p> <p>曰：「無恒產而有恒心者，惟士為能。若民則無恒產，因無恒心。茍無恒心，放辟邪侈，無不為已。及陷於罪，然後從而刑之，是罔民也。焉有仁人在位，罔民而可為也？是故明君制民之產，必使仰足以事父母，俯足以畜妻子；樂歲終身飽，凶年免於死亡；然後驅而之善，故民之從之也輕。今也制民之產，仰不足以事父母，俯不足以畜妻子；樂歲終身苦，凶年不免於死亡；此惟救死而恐不贍，奚暇治禮義哉？ 王欲行之，則盍反其本矣。五畝之宅，樹以之桑，五十者可以衣帛矣。雞豚狗彘之畜，無失其時，七十者可以食肉矣。百畝之田，勿奪其時，八口之家可以無飢矣。謹庠序之教，申之以孝悌之義，頒白者不負戴於道路矣。老者衣帛食肉，黎民不飢不寒，然而不王者，未之有也。」</p></div> <footer class="page-edit"><!----> <!----></footer> <div class="page-nav"><p class="inner"><span class="prev">
        ←
        <a href="/guide/Ru/Lunyu/2.html" class="prev">
          2 Wei Zheng
        </a></span> <span class="next"><a href="/guide/Ru/ZhongYong.html">
          Zhong Yong
        </a>
        →
      </span></p></div> </main></div><div class="global-ui"></div></div>
    <script src="/assets/js/app.5cf98e61.js" defer></script><script src="/assets/js/2.a765d341.js" defer></script><script src="/assets/js/13.ff08e1f4.js" defer></script>
  </body>
</html>
